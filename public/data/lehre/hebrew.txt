עברי לידר (נולד ב-10 בפברואר 1974) הוא זמר-יוצר, מלחין וִפזמונאיִֶ ישראלי.

עברי לידר נולד בגבעת חיים איחוד, לאם ממוצא פולני ואב ממוצא ארגנטינאי. כשהיה בן 5 עברה המשפחה לבת ים ואחר כך להרצליה. לידר היה טיפוס ספורטיבי בילדותו וחשב בהתחלה להיות כדורסלן.
את דרכו המוזיקלית החל בגיל 5, אז למד לנגן בפסנתר. מאוחר יותר למד לנגן גם בגיטרה ובסינתיסייזר. כבר בגיל 7 החל לכתוב מנגינות, ומאוחר יותר למד במגמת המוזיקה בתיכון "אלון" ברמת השרון, בלהקות שונות (הראשונה הייתה "הפיפְּס"), שבהן ניגן בהתחלה ואחר כך גם היה בהן זמר. הלהקה האחרונה שבה השתתף הייתה "כך עושות כולן". רגע השיא שלה כלל הופעה במועדון "רוקסן", והיא אף ניהלה מגעים להוצאת אלבום בכורה, שלבסוף לא הצליחו.
לאחר הלימודים בתיכון, התגייס לצבא וקיווה להגיע ללהקה צבאית, אך שובץ כעוזר אפסנאי ולאחר חודש השתחרר.
[עריכה]התפתחות הקריירה


עברי לידר ולהקתו בניו יורק, 2009
את הקריירה המקצועית החל לידר כשהוזמן לכתוב מוזיקה ליצירות המחול "נשיקות" ו"אוקטובר". בהמשך הוזמן, כשהוא רק בן 20, על ידי אוהד נהרין לכתוב מוזיקה ללהקת המחול ההולנדית "NDT" את "Kaamos". הישגו הגדול של לידר בתחום המחול הוא כתיבת המוזיקה ל-"Zina", עבור להקת המחול בת שבע.
בסוף 1997 יצא אלבום הבכורה של לידר, "מלטף ומשקר". לידר כתב והלחין בעצמו את שירי האלבום, וביצע את העיבודים במשותף עם יועד נבו. השירים "לאונרדו" ו"תמיד אהבה", יצאו כתקליטי שדרים לרדיו והפכו ללהיטים. גם השירים "מרי לנצח", "אישה לויתן" ו"אף אחד משנינו" מהאלבום זכו להצלחה. האלבום הגיע למעמד אלבום זהב ומאוחר יותר גם למעמד אלבום פלטינה.
ביולי 1999 יצא לאור אלבומו השני של לידר, "יותר טוב כלום מכמעט", שהגיע אף הוא לאלבום פלטינה. גם באלבום זה כתב והלחין לידר את כל השירים, ועיבד אותם במשותף עם יועד נבו. בין שיריו המצליחים של האלבום היו "יותר טוב כלום", "בחולצת פסים", "הכוס הכחולה" ו"ואולי".
בשנת 2001 הפיק לידר את אלבומה השלישי של שרון חזיז, "פנסים", שבו שר עם חזיז את שיר הנושא שכתב והלחין. השיר היה לאחד השירים המצליחים ביותר מהאלבום.
בינואר 2002 יצא אלבומו השלישי של לידר, "האנשים החדשים", שאותו הפיק בעצמו בצליל חדשני ואלקטרוני. לקראת צאת האלבום ביצע לידר מהלך חשוב בעיצוב תדמיתו הציבורית, כשהחליט להתראיין ולדבר בגלוי על היותו הומוסקסואל, מהלך שתואר בתקשורת כיציאתו מהארון. האלבום כולל בין היתר להיטים כמו "בתי קפה", "על קו המים", וכן ביצוע רוקיסטי, לשירם של אהוד מנור ויאיר רוזנבלום "גשם אחרון", שהוקלט לפרויקט השירותרום והוכנס לבקשת קהל המעריצים של לידר, כרצועת בונוס לאלבום. בעיבודי השירים באלבום השתתף מושיק קופ.
באותה שנה שיתף לידר פעולה עם מי שהיה אז הקלידן בלהקתו, עידן רייכל, בעיבוד והפקה מוזיקלית לשיר "בואי" שנכלל באלבום הראשון של הפרויקט של עידן רייכל. כמו כן יצר מוזיקה מקורית לסרטו של איתן פוקס "יוסי וג'אגר". עבור סרט זה הקליט לידר גרסה מחודשת לשירה של ריטה "בוא" (מירי פיגנבוים/רמי קלינשטיין). גרסתו לשיר זכתה להצלחה, וצורפה גם היא לאלבומו "האנשים החדשים".
במקביל להופעות "האנשים החדשים" העלה לידר מופע משותף עם השחקנית מיטל דוהן בשם "אהבה וסקס בימים הנוראים", שבו שולבו מוזיקה, תיאטרון וקטעי קריאה שלוקטו ונערכו במיוחד לערב. באותה שנה הוציא ספר שירים שבו כרך טקסטים שכתב. בתום השנה זכה בפרס אקו"ם ל"תמלילן השנה".
בשנת 2004 הלחין לידר את הפסקול השני שלו, שוב לסרט של איתן פוקס, "ללכת על המים". במסגרת הסרט הקליט לידר יחד עם ריטה חידוש לשירם של צמד העופרים "סינדרלה רוקפלה". באותה שנה הפיק מוזיקלית יחד עם גלעד שמואלי את אלבום הבכורה של גלעד שגב, "עכשיו טוב". לאלבומה של שרית חדד "חגיגה" שיצא באותה שנה כתב לידר את מילות השיר "בחום של תל אביב", שהיה אחד הלהיטים הגדולים של האלבום. לאלבומה של רוני דואני "לא עוצרת" מ-2005 כתב והלחין את השיר "אדוני".
בסוף 2004 החל לידר לעבוד על אלבומו הרביעי, "זה לא אותו דבר", שיצא בפברואר 2005 והגיע למעמד אלבום זהב. באלבום זה בחר לידר להשתמש במחשב כמכשיר הקלטה בלבד, ויצר אלבום נטול סימפולים. כלי המיתר המלווים את האלבום נוגנו על ידי תזמורת בת 40 נגנים. להיטי האלבום היו "זכיתי לאהוב", "ניסים" ו"זה לא אותו דבר". בעקבות האלבום זכה לידר בתואר "זמר השנה" במצעדי הפזמונים השנתיים של גלגלצ ושל רשת ג', וכן בטקס פרס העמ"י.
ב-16 בפברואר 2006 יצאו אלבום ו-DVD של המופע "זה לא אותו דבר" שהתקיים ב-21 באפריל 2005 בביתן 1 בגני התערוכה. תיעוד הופץ בשמות "Live CD" ו-"Live DVD". במופע השתתפו ריטה, ברי סחרוף ואסף אמדורסקי כאורחים. גרסת ההופעה לשיר "הכוס הכחולה" יצאה כסינגל וזכתה להצלחה בתחנות הרדיו. באותה שנה, במקביל לפרידתו המתוקשרת מיניב ויצמן, הלחין לידר את פסקול הסרט "הבועה", גם הוא של איתן פוקס וגל אוחובסקי.
בשנת 2007 הקליט לידר יחד עם נינט טייב גרסה מחודשת לשירה של עפרה חזה "הכאב הזה", שזכתה להצלחה במצעדי הפזמונים. באותה שנה השתתף באלבום "הסליל" של להקת מטרופולין, שבו שר את השיר "חוזר אלי".
העובדה שלידר כמעט ולא שירת בצה"ל עלתה שוב לדיון ציבורי באוגוסט 2007. שלושה ימים לפני שהיה אמור להופיע במופע הצדעה לאגודה למען החייל ביטל צה"ל את השתתפותו. הסיבה לביטול היה מכתב שנשלח ללידר ממפקדת קצין חינוך ראשי, שעליו נדרש לידר לחתום כתנאי להסכמת צה"ל לקיום הופעתו. במכתב נדרש לידר להצהיר במפורש כי הוא "אוהב את צה"ל ומכבד את ערכיו". לידר סירב להיענות לדרישה, שאותה ראה כמשפילה במיוחד, ובתגובה ביטל צה"ל את הופעתו המתוכננת. הביטול גרר אחריו ביקורת חריפה, בין השאר שהתבצע כחלק ממסע שניהלו שלטונות צה"ל נגד משתמטי גיוס.
בשנת 2008 יצא אלבומה של ריטה "רמזים", בהפקתו המוזיקלית של לידר. לידר כתב והלחין לאלבום את השירים "הפעם" ו"שקל שבעים". "רמזים" מכר מעל 50,000 עותקים והוכתר כאלבום פלטינה. בנוסף הוא הפיק בשיתוף עדי גולדשטיין את המופע המבוסס על האלבום. ההופעות זכו גם הן להצלחה גדולה. באותה שנה הקליט לידר גרסת כיסוי לשיר "השדות האדומים", במסגרת פרויקט "עבודה עברית" שיצא לרגל חגיגות ה-60 למדינת ישראל. השיר נכתב על ידי הלל מיטלפונקט ויוסי מר חיים, ללחן של אהוד בנאי שביצע את השיר במקור באופרת הרוק "מאמי".
ב-4 בספטמבר 2008 הוציא לידר את אלבומו החמישי, "בקצב אחיד בתנועות של הגוף". לאלבום קדמו הסינגלים "רק תבקש" שיצא בסוף יוני והוצע להורדה חינם באתר האינטרנט של לידר, ו"מתעורר" שיצא ב-13 באוגוסט. אחרי צאת האלבום יצאו כסינגלים גם השירים "הדרכים הארוכות", "אלוף העולם" והדואט "ביחד מפחד" עם אפרת גוש.
בתחילת שנת 2010 החל בסיבוב הופעות משותף עם אסף אמדורסקי, שלווה בשיר שכתב לידר והלחין אמדורסקי, בשם "לא יכול לישון"[1].
באוקטובר 2010 נבחר לידר לייצג את ישראל בטקס MTV בקטגוריית Best European act.
[עריכה]TYP

ביולי 2011 השיק לידר, יחד עם יונתן גולדשטיין ואנשים נוספים, את הפרויקט המוזיקלי TYP. ההרכב מתמודד על הזכות לייצג את ישראל בטקס ה-EMA בקטגוריית Best European act‏[2]. ב5 בינואר 2012 הוחתם הפרויקט על חוזה בינלאומי עם חברת הענק יוניברסל תחת חברת הבת הצרפתית שלה, פולידור. החוזה כולל הפצה עולמית של האלבום של הצמד, הקלטת והפצת שלושה אלבומים נוספים, וסיבוב הופעות בינלאומי‏[3].
[עריכה]אלבום אולפן שישי
במהלך 2011 ו2012 היו מספר התחסויות של לידר לאלבום האולפן השישי של הזמר. במיני סיבוב ההופעות שעשה ב2011, שכלל שלוש הופעות פסנתר, ביצע לידר מספר שירים מהאלבום החדש, בינהם "מישהו פעם" ו"ניו יורק בשמש".
ב10 באפריל 2012 פרסם לידר בעמוד הרשמי שלו בפייסבוק, שהוא מחפש בנים ובנות, מגילאי 16 ועד 90, לקליפ לסינגל הבכורה מהאלבום החדש, "מישהו מפעם", שאמור לצאת בתחילת חודש מאי 2012.
[עריכה]נטייתו המינית



עברי לידר חותם על חולצת ויקיפדיה במסגרת פרויקט Free Travel-Shirt
לידר הוא אחד מהאמנים הראשונים בישראל שהכריזו בגלוי על נטייתם המינית בתקשורת. הוא רואיין על ידי גל אוחובסקי ל"מעריב" בדצמבר 2001 וסיפר על היותו הומוסקסואל, ועל בן זוגו לשעבר, יניב ויצמן. כתבת השער שפורסמה ב"סופשבוע" של מעריב זכתה להדים רבים והוא זכה להערכה מהקהל שלו[דרושה הבהרה].
רבים רואים בראיון זה את רגע יציאתו מהארון, אם כי מעולם לא הכחיש או הסתיר את נטייתו. עוד לפני הראיון היה לידר מהמופיעים הקבועים בהפנינג שנערך בסיום מצעד הגאווה בתל אביב. בראיון צוטט לידר בהתייחס למושג היציאה מהארון: "אני לא אוהב להגדיר את עצמי דרך המושג הזה. כי אני לא מרגיש אותו בכלל בחיים שלי. אף פעם לא שיקרתי בעניין הזה, ואף פעם לא הכרזתי הכרזות". נטייתו המינית השפיעה רבות על השירים שכתב ושר עוד לפני הראיון עם אוחובסקי, שבהם שירי אהבה ששר גבר לגבר אחר. כדבריו, "מי שקורא את הטקסטים שלי ומקשיב לשירים, כבר מזמן היה צריך להסיק את המסקנות לבד".
מגמה זו נמשכה בתקליטו הרביעי זה לא אותו דבר שיצא לאור בשנת 2005:
	
כמו מטייל אוסטרלי שחותך לעצמו יד
אני חותך אותך עכשיו מתוך הלב שלי
משחקים, משחקים
ברחבי העיר
תגיד לי אם זה מישהו שאני מכיר

– מתוך שירו "מטייל אוסטרלי"
ב-2002 שר ביצוע מחודש ללהיטה של ריטה "בוא", שנכלל אחר כך כחלק מפסקול הסרט יוסי וג'אגר. השיר מדבר אל גבר, ומשמעותו משתנה מאוד כששורות כגון "בוא נפזר את מסך הערפל, בוא נעמוד באור ולא בצל" מושרות על ידי גבר ולא אשה.
דוגמה לשליטה יוצאת דופן בעמימות מגדרית ניתן למצוא, לדוגמה, בשיר "זכיתי לאהוב" שבאלבום הרביעי. זהו שיר אהבה של גבר, שלכל אורכו אין שיוך מגדרי של נשוא/ת האהבה:
	
וכשהשמש נמחקת בשמיים
והלב מטפטף לי דרך העיניים החומות
אז אני זוכר שיש ידיים שרוצות אותי קרוב
ואני יודע שזכיתי לאהוב

– מתוך שירו "זכיתי לאהוב"
לכבוד מצעד הפזמונים הבינלאומי השנתי של גלגלצ לשנת 2008 הקליט לידר ביצוע מלנכולי לשיר של קייטי פרי "נישקתי בחורה" ("I Kissed a Girl"). הפיכת המגדרים בשיר מתבטאת בשיר זה באופן שונה כאשר לידר מתאר יחסים עם אישה במקביל לזוגיות הומוסקסואלית: "נישקתי בחורה רק כדי לנסות, מקווה שלחבר שלי לא אכפת".
בנובמבר 2011 השתתף לידר בקמפיין "אחרי כל לילה מגיע יום", שנולד בעקבות ארבעה מקרי התאבדויות בקהילה הגאה, מספר חודשים לפני כן‏[4]‏[5]. לצד לידר השתתפו בקמפיין גם גל אוחובסקי, שורטי, ג'ייסון דנינו הולט, אביעד קיסוס, עומרי חיון, ציונה פטריוט, אוריאל יקותיאל, קיי לונג, אבנר דפני, שי דויטש, יניב ויצמן ואחרים.
[עריכה]אלבומים

מלטף ומשקר (1997)
יותר טוב כלום מכמעט (1999)
האנשים החדשים (2002)
זה לא אותו דבר (2005)
Live CD‏ (2006) - מתוך המופע "זה לא אותו דבר".
בקצב אחיד בתנועות של הגוף (2008)
[עריכה]מארזי DVD
Live DVD‏ (2006)
[עריכה]TYP
2011: ‎09:00 To 17:00, 17:00 To Whenever
[עריכה]קישורים חיצוניים

מיזמי קרן ויקימדיה
 ציטוטים בוויקיציטוט: עברי לידר
 תמונות ומדיה בוויקישיתוף: עברי לידר
עברי לידר - האתר האנגלי הרשמי
עברי לידר - האתר הישראלי הרשמי
עברי לידר - העמוד הרשמי ביו טיוב
אקורדים לשירים של עברי לידר, באתר tab4u
עברי לידר, ברשת החברתית MySpace (באנגלית)
עברי לידר, באתר MOOMA
הראיון במעריב בו יצא מהארון,
ערן סויסה, אוהב להיות בבית: עברי לידר מסכם עשור, 22/6/2008, nrg
אור ברנע, היופי שבקושי, ynet ‏, 28.12.08
"עברי לידר פותח את הלב", ראיון בעובדה, 9.3.09
עינב שיף, עברי לידר חוגג 15 שנה לאלבום הבכורה "מלטף ומשקר" ומתמודד עם השדים, באתר וואלה!, 20 בינואר 2012
מילים לשירים של עברי לידר באתר שירונט